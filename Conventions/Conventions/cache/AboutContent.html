<p>פסטיבל אייקון הוא פסטיבל ארצי שנתי ל<a href="http://2016.iconfestival.org.il/about/scifi-and-fantasy/">מדע בדיוני, פנטזיה</a> ו<a href="http://2016.iconfestival.org.il/about/roleplaying-games/">משחקי תפקידים</a>, שמתקיים במרכז תל אביב <a href="http://2016.iconfestival.org.il/about/past-icon/">מאז שנת 1998</a>. מדי שנה מושך אליו הפסטיבל קהל של אלפים, צעירים וצעירים ברוחם. השנה יתקיים הפסטיבל זו הפעם ה-20, בתאריכים 20-18 באוקטובר, בחול המועד סוכות.</p>
<p>הפסטיבל מציע תוכנית ענפה הכוללת מאות אירועים בתחומי הספרות, הטלוויזיה, הקולנוע, הקומיקס, המדע הפופולרי ועוד. בין התכנים המגוונים, המתפרשים על שלושה ימים ושלושה לילות, מציג הפסטיבל מופעי בידור מקוריים, הרצאות, פאנלים, חידונים, תחרות תחפושות, סדנאות מקצועיות, אירוח של יוצרים מהארץ ו<a href="http://2016.iconfestival.org.il/guest-of-honor/">מהעולם</a> והקרנות סרטים. הפסטיבל כולל כנס אקדמי בהשתתפותם של אנשי אקדמיה משלל אוניברסיטאות ומכוני מחקר.</p>
<p>הפסטיבל מעניק למבקריו מגוון הזדמנויות למפגשים ולהיכרות עם חובבים אחרים בטווח רחב של גילאים ותחומי עניין וכך תורם לגיבוש קהילות החובבים בתחומי המדע הבדיוני, הפנטזיה ומשחקי התפקידים בישראל. כמו כן מוענקים במהלך הפסטיבל <a href="http://2016.iconfestival.org.il/%D7%AA%D7%97%D7%A8%D7%95%D7%99%D7%95%D7%AA-%D7%95%D7%A4%D7%A8%D7%A1%D7%99%D7%9D/%D7%A4%D7%A8%D7%A1-%D7%92%D7%A4%D7%9F/">פרס גפן</a> ו<a href="http://2016.iconfestival.org.il/%D7%AA%D7%97%D7%A8%D7%95%D7%99%D7%95%D7%AA-%D7%95%D7%A4%D7%A8%D7%A1%D7%99%D7%9D/einat-award/">פרס עינת</a> לעידוד היצירה בתחום המדע הבדיוני והפנטזיה. הפסטיבל מפעיל אולמות רבים במקביל ומציע מתחם ענק של משחקי תפקידים מכל הסוגים, ואת <a href="http://2016.iconfestival.org.il/fair/yarid2016/">יריד הדוכנים </a>הגדול מסוגו בישראל.</p>
<p>הפסטיבל מאורגן על ידי האגודה הישראלית למדע בדיוני ולפנטסיה והעמותה למשחקי תפקידים בישראל ובשיתוף פעולה עם המחלקה למופעים, עיריית תל-אביב – יפו.</p>
<p><a title="האגודה הישראלית למדע בדיוני ולפנטסיה" href="http://www.sf-f.org.il/" target="_blank"><strong>האגודה הישראלית למדע בדיוני ולפנטסיה</strong></a> הינה מוסד ללא כוונת רווח (מלכ&#8221;ר) שנוסדה על מנת לקדם את תחום המדע הבדיוני והפנטזיה בישראל. האגודה פועלת ברציפות מאז שנת 1996, ופעילותה עד כה כוללת כנסים רבים (פסטיבל אייקון, כנס עולמות, כנס מאורות, ועוד); חלוקת הפרס השנתי לספרות מדע בדיוני ופנטזיה ע&#8221;ש עמוס גפן ז&#8221;ל; חלוקת מענק שנתי להפקות מקור; הרצאות בנושאי מדע ומדע בדיוני; הקרנות בכורה של סרטי מדע בדיוני ופנטזיה בחסות המפיצים; תרומות ספרים; תחרויות סיפורי מדע בדיוני ופנטסיה מקוריים; מועדון קריאה חודשי; סדנאות כתיבה; הפעלת מגזין מקוון למדע בדיוני ולפנטזיה; <strong>תמיכה בארגוני חובבים נוספים כגון אמא&#8221;י (ארגון מנגה ואנימה ישראל) וקהילת ג&#8217;וס ווידון הישראלית</strong>; ופעילויות נוספות. כמו כן מוציאה האגודה לאור מדי שנה את הספר &#8220;היה יהיה&#8221;: אסופת סיפורי מדע בדיוני ופנטזיה ישראלית מקורית. <strong>כל פעילי האגודה הם מתנדבים המקדישים מזמנם ללא תמורה.</strong> ניתן לקרוא עוד על אודות האגודה, להצטרף ולקרוא כתבות, מאמרים וביקורות בנושאי מדע בדיוני ופנטזיה באתר <a href="http://www.sf-f.org.il/">www.sf&#8209;f.org.il</a></p>
<p><a title="העמותה למשחקי תפקידים בישראל" href="http://www.roleplay.org.il/" target="_blank"><strong>העמותה למשחקי תפקידים בישראל</strong></a> הוקמה בשנת 1999 על ידי חובבים ישראלים ושמה לה למטרה לקדם את המודעות למשחקי התפקידים – תחביב שמושך כיום עשרות מיליוני צעירים ומבוגרים, נשים וגברים, בכל רחבי העולם. במשך שנות פעילותה קיימה העמותה מאות פעילויות, בעבודה התנדבותית של פעילים מסורים, וכן הוציאה לאור ספרים ובטאון. העמותה מפיקה בחול המועד פסח את כנס &#8220;ביגור&#8221; ושותפה בארגון פסטיבל אייקון למדע בדיוני, פנטזיה ומשחקי תפקידים. כמו כן היא מספקת ייעוץ בתחומה לגופים מקצועיים ולכלי תקשורת. אתר העמותה: <a href="http://www.roleplay.org.il/">www.roleplay.org.il</a></p>
<p><a href="http://2016.iconfestival.org.il/">לאתר הפסטיבל</a></p>
