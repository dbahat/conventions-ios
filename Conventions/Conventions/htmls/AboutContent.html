<p>פסטיבל אייקון הוא פסטיבל ארצי שנתי למדע בדיוני, פנטזיה ומשחקי תפקידים, שמתקיים במרכז תל אביב מאז שנת 1998. מדי שנה מושך אליו הפסטיבל קהל של אלפים, צעירים וצעירים ברוחם. השנה יתקיים הפסטיבל בתאריכים 13-11 באוקטובר, בחול המועד סוכות.</p>
<p>הפסטיבל מציע תוכנית ענפה הכוללת מאות אירועים בתחומי הספרות, הטלוויזיה, הקולנוע, הקומיקס, המדע הפופולרי ועוד. בין התכנים המגוונים מציג הפסטיבל מופעי בידור מקוריים, הרצאות, פאנלים, חידונים, תחרות תחפושות, סדנאות מקצועיות, אירוח של יוצרים ועוד. הפסטיבל מפעיל אולמות רבים במקביל ומציע מתחם ענק של משחקי תפקידים מכל הסוגים, מתחם למוצרי יד שנייה, זירת קרבות ראווה, מתחם משחקי לוח וקלפים ויריד דוכנים הגדול מסוגו בישראל.</p>
<p>הפסטיבל מעניק למבקריו מגוון הזדמנויות למפגשים ולהיכרות עם חובבים אחרים בטווח רחב של גילאים ותחומי עניין וכך תורם לגיבוש קהילות החובבים בתחומי המדע הבדיוני, הפנטזיה ומשחקי התפקידים בישראל. כמו כן, מוענקים במהלך הפסטיבל פרס גפן ופרס עינת לעידוד היצירה בתחום המדע הבדיוני והפנטזיה וכן פרסים בתחום הקוספליי.</p>
<p>הפסטיבל מאורגן על ידי האגודה הישראלית למדע בדיוני ולפנטסיה והעמותה למשחקי תפקידים בישראל.</p>
<p><a title="האגודה הישראלית למדע בדיוני ולפנטסיה" href="http://www.sf-f.org.il/" target="_blank" rel="noopener noreferrer"><strong>האגודה הישראלית למדע בדיוני ולפנטסיה</strong></a> הינה מוסד ללא כוונת רווח (מלכ&quot;ר) שנוסדה על מנת לקדם את תחום המדע הבדיוני והפנטזיה בישראל. האגודה פועלת ברציפות מאז שנת 1996, ופעילותה עד כה כוללת כנסים רבים (פסטיבל &quot;אייקון&quot;, כנס &quot;<a href="http://www.olamot-con.org.il/" target="_blank" rel="noopener noreferrer">עולמות</a>&quot;, כנס &quot;<a href="http://meorot.sf-f.org.il/" target="_blank" rel="noopener noreferrer">מאורות</a>&quot;, ועוד); חלוקת <a href="http://geffen.sf-f.org.il/" target="_blank" rel="noopener noreferrer">הפרס השנתי לספרות מדע בדיוני ופנטזיה ע&quot;ש עמוס גפן ז&quot;ל</a>; חלוקת <a href="http://www.sf-f.org.il/archives/710" target="_blank" rel="noopener noreferrer">מענק שנתי להפקות מקור</a>; הרצאות בנושאי מדע ומדע בדיוני; הקרנות בכורה של סרטי מדע בדיוני ופנטזיה בחסות המפיצים; תרומות ספרים; תחרויות סיפורי מדע בדיוני ופנטזיה מקוריים; מועדון קריאה חודשי; סדנאות כתיבה; הפעלת מגזין מקוון למדע בדיוני ולפנטזיה ופעילויות נוספות. כמו כן מוציאה האגודה לאור מדי שנה את הספר &quot;<a href="http://annual.sf-f.org.il/" target="_blank" rel="noopener noreferrer">היֹה יהיה</a>&quot;: אסופת סיפורי מדע בדיוני ופנטזיה ישראלית מקורית. <strong>כל פעילי האגודה הם מתנדבים המקדישים מזמנם ללא תמורה.</strong> ניתן לקרוא עוד על אודות האגודה, להצטרף ולקרוא כתבות, מאמרים וביקורות בנושאי מדע בדיוני ופנטזיה באתר <a href="http://www.sf-f.org.il/" target="_blank" rel="noopener noreferrer">www.sf-f.org.il</a> . בקרו בדוכן האגודה בפסטיבל ותוכלו להירשם כחברי אגודה ולקבל את המהדורה החדשה של &quot;היה יהיה&quot; וכמובן הנחות לאירועי הפסטיבל ולכנסים נוספים בהפקת האגודה.</p>
<p><a title="העמותה למשחקי תפקידים בישראל" href="http://www.roleplay.org.il/" target="_blank" rel="noopener noreferrer"><strong>העמותה למשחקי תפקידים בישראל</strong></a> הוקמה בשנת 1999 על ידי חובבים ישראלים ושמה לה למטרה לקדם את המודעות למשחקי התפקידים – תחביב שמושך כיום עשרות מיליוני צעירים ומבוגרים, נשים וגברים, בכל רחבי העולם. במשך שנות פעילותה קיימה העמותה מאות פעילויות, בעבודה התנדבותית של פעילים מסורים, וכן הוציאה לאור ספרים ובטאון. העמותה שותפה בארגון אירועים לאורך השנה, ביניהם פסטיבל אייקון למדע בדיוני, פנטזיה ומשחקי תפקידים. כמו כן היא מספקת ייעוץ בתחומה לגופים מקצועיים ולכלי תקשורת. אתר העמותה: <a href="http://www.roleplay.org.il/" target="_blank" rel="noopener noreferrer">www.roleplay.org.il</a> . בקרו בדוכן העמותה בפסטיבל ותוכלו להירשם למועדון &quot;דרקון&quot; ולקבל הנחות לאירועי הפסטיבל ולכנסים נוספים בהפקת העמותה.</p>

