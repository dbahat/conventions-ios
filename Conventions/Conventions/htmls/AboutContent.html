<p>כנס &quot;עולמות&quot; הוא כנס למדע בדיוני ולפנטזיה שנערך בארגונן של <a href="http://www.sf-f.org.il/" target="_blank" rel="noopener noreferrer">האגודה הישראלית למדע בדיוני ולפנטסיה</a> ו<a href="http://tolkien.org.il/" target="_blank" rel="noopener noreferrer">קהילת טולקין הישראלית</a>.</p>
<p>מדי שנה מושך אליו הכנס קהל של אלפי אנשים, צעירים וצעירים ברוחם, ומציג להם תוכנית אמנותית ועיונית ענפה בתחומי הספרות, הטלוויזיה, הקולנוע, הקומיקס, המדע הפופולרי, האנימה, הספקנות ועוד. הקהל שמגיע לכנס הוא קהל בוגר, אינטליגנטי ומתוחכם, שתענוג לבנות עבורו הרצאות ודיונים.</p>
<p>השנה יערך כנס עולמות תחת הנושא &quot;סימנים&quot; בתאריכים 19-20.04.22. בואו ליהנות איתנו מיומיים של הרצאות, פאנלים, חידונים, מופעים מכל הסוגים ואירועים נוספים &#8211; כל מה שמצית את הדמיון ואת המחשבה.</p>
<p class="has-text-align-center has-extra-large-font-size"><strong>שימו לב!</strong></p>
<p class="has-small-font-size">השנה כנס עולמות יתקיים במתכונת היברידית:</p>
<ul class="has-small-font-size"><li><strong>אשכול 1</strong> – אירועים שיועברו באופן פיזי בלבד.</li><li><strong>אשכולות 2+3</strong> – אירועים שיועברו באופן פיזי ובנוסף לכך ישודרו בשידור חי לאתר השידורים.</li><li><strong>אשכול 4</strong> – אירועים שיועברו באופן וירטואלי, ובנוסף לכך יוקרנו באולם במתחם הפיזי. הכניסה לאולם ההקרנה מותנית ברכישת כרטיס ככל אירוע פיזי אחר.</li><li><strong>חדר סדנאות</strong> – תלוי אירוע. אירועים וירטואלים יסומנו בכותרת שלהם.</li></ul>
<p class="has-small-font-size">על מנת לצפות באירועים דרך אתר השידורים, יש לרכוש צמיד כניסה שמקנה כניסה חופשית לכל האירועים הוירטואליים. </p>
<p class="has-small-font-size">על מנת לנכוח באירוע באופן פיזי יש לרכוש לאירוע כרטיס. כרטיס מקנה כניסה לאירוע אחד בלבד.</p>
<p>להתראות בעולמות!</p>
<hr />
<h1>על העמותות המארגנות</h1>
<h2><a href="http://www.sf-f.org.il/" target="_blank" rel="noopener noreferrer">האגודה הישראלית למדע בדיוני ולפנטסיה</a></h2>
<p>האגודה הישראלית למדע בדיוני ולפנטסיה הוקמה במאי 1996 כדי לקדם את התחום בישראל, תוך שימת דגש על טיפוח וקידום יצירה ישראלית מקורית. פעילותה כוללת הפקת כנסים, הרצאות בנושאי יצירה ספקולטיבית, הקרנות של סרטי ז\'אנר, תחרויות כתיבה מקורית ופעילויות נוספות. עד שנת 2009 הוציאה האגודה לאור את כתב העת &quot;<a href="http://meimad.sf-f.org.il/" target="_blank" rel="noopener noreferrer">המימד העשירי</a>&quot; והיא ממשיכה לפרסם אתר תוכן עשיר בסיפורים, מאמרים וביקורות, ובמקביל מוציאה לאור את &quot;<a href="http://annual.sf-f.org.il/" target="_blank" rel="noopener noreferrer">היה יהיה</a>&quot; – שנתון לספרות ספקולטיבית מקורית.</p>
<p>מדי שנה מעניקה האגודה את <a href="http://geffen.sf-f.org.il/" target="_blank" rel="noopener noreferrer">פרס גפן</a> לספרי ולסיפורי המדע הבדיוני והפנטזיה הטובים ביותר.</p>
<p> </p>
<h2><a href="http://www.tolkien.org.il/" target="_blank" rel="noopener noreferrer">קהילת טולקין הישראלית</a></h2>
<p>קהילת טולקין הישראלית, שקיימת מאז 1996, עוסקת ביצירותיו של פרופ\' ג\'.ר.ר. טולקין. הקהילה הספרותית מפעילה אתרים ומאגרי מידע המוקדשים לטולקין וליצירותיו ובאים להנגיש את המידע על אודות עולמו. נוסף לכנס &quot;עולמות&quot; הקהילה מארגנת מדי קיץ את כנס <a href="http://www.mythopia.org/" target="_blank" rel="noopener noreferrer">מיתופיה</a> ובחנוכה את ועידת <a href="https://www.facebook.com/events/1647882792157059/" target="_blank" rel="noopener noreferrer">ריבנדל</a> וכן מפגשים, אירועים, טיולים והרצאות.</p>
<p>מטרת הקהילה היא לעודד ולהפיץ את העיסוק והמחקר בטולקין וביצירותיו – &quot;ההוביט&quot;, &quot;שר הטבעות&quot;, &quot;הסילמריליון&quot; ועוד. נוסף על הדיונים ביצירות, הקהילה גם משמשת מסגרת חברתית. כל חובבי טולקין מוזמנים לקבוצת הפייסבוק &quot;<a href="http://www.facebook.com/groups/90645022802" target="_blank" rel="noopener noreferrer">חובבי טולקין בישראל</a>&quot; ולאתר החברתי <a href="http://www.tolkienil.com/" target="_blank" rel="noopener noreferrer">מטא-טולקין</a>.</p>
